---
slug: happy-live-show-up-kansou
title: "[ความคิดเห็น/ประเมินค่า] Happy Live, Show Up! (ハッピーライヴ ショウアップ！)"
authors: coregameHD
tags: [visualnovel, kansou]
---

![Harashow](https://res.cloudinary.com/kagamiweb/image/upload/v1631884849/blog/harashow.jpg)

ชีวิตของคนเราล้วนเต็มไปด้วยอุปสรรค

บางคนถูกตีกรอบชีวิตและเส้นทางในอนาคต
บางคนจมอยู่ในอดีตอันชอกช้ำและเจ็บปวด
บางคนเสียใจที่ไม่อาจแก้ไขอดีตที่ผิดพลาด
บางคนจมดิ่งอยู่กับความกลัดกลุ้มกังวลใจ
บางคนทุ่มเทสุดชีวิตจนหลงลืมอะไรบางอย่าง

<!-- truncate -->

แม้หนทางข้างหน้าเป็นกำแพงสูงชัน แม้จะมีวันที่ร่ำไห้อยู่ตามลำพัง แต่ถ้าหากร่วมมือกันฟันฝ่าขวากหนาม พยายามอย่างสุดความสามารถในแบบฉบับของตน ทำสิ่งที่อยากทำอย่างเต็มที่ ในไม่ช้าความฝันก็จะกลายเป็นความจริง แปรเปลี่ยนเป็นเวทีที่เจิดจ้าและเปล่งประกายด้วยรอยยิ้ม

Happy Live, Show Up! เป็นเกมที่นำเสนอเรื่องราวดังกล่าวผ่านตัวละครที่โดดเด่น มีเสน่ห์ดึงดูดชวนให้หลงใหล เพลงประกอบไพเราะ การดำเนินเนื้อเรื่องที่กระชับไม่เยิ่นเย้อ เข้าใจง่าย ไม่ต้องพินิจพิเคราะห์ให้มากความต่างจากผลงานก่อนหน้า แต่ก็ยังคงไว้ซึ่งเอกลักษณ์ของความเป็น Favorite เช่นเคย

อย่างไรก็ตาม ยังมีเนื้อเรื่องบางส่วนที่ไม่สมเหตุสมผลอยู่บ้าง มีปมหรือประเด็นบางอย่างที่สามารถขยายความต่อได้แต่ผู้เขียนบทกลับเลือกที่จะไม่พูดถึงและมองข้ามมันไป อีกทั้งมีเนื้อหาบางส่วนที่สั้นเกินไปจนรู้สึกเหมือนขาดอะไรบางอย่าง

แม้จะเป็นเกมที่ยังไม่ถึงขั้นสมบูรณ์แบบ แต่ก็ถือเป็นผลงานที่ยอดเยี่ยม ควรค่าแก่การเล่น ด้วยตัวละครที่มีเอกลักษณ์และเนื้อเรื่องที่ย่อยง่ายใช้เวลาเล่นไม่นานมาก ไม่แน่ว่าในอนาคตอาจจะมีการจัดทำ Fan Disk ออกมาเพื่อถมเติมช่องว่างที่ขาดหายไปก็เป็นได้