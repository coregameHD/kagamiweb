---
slug: website-cost
title: "ค่าใช้จ่ายในการทำเว็บไซต์ KagamiWeb.com"
authors: coregameHD
tags: [technology]
image: https://res.cloudinary.com/kagamiweb/image/upload/v1633156891/blog/website-cost.png
---

![website cost](https://res.cloudinary.com/kagamiweb/image/upload/v1633156891/blog/website-cost.png)

ในที่สุดเว็บไซต์ https://kagamiweb.com ก็เสร็จสมบูรณ์แล้ว พร้อมสำหรับเปิดตัวในเดือนตุลาคม

ตอนแรกตั้งใจจะใช้ระบบสำเร็จรูป แต่ระบบที่มีอยู่ไม่ตรงกับความต้องการเลยสักนิด ถ้าจะเอามาใช้ก็ต้องปรับแต่งเยอะมากๆ ซึ่งนอกจากใช้เวลาและทรัพยากรณ์ค่อนข้างเยอะ ก็ยังอาจทำให้เกิด technical debt ในระยะยาวได้ 

ดังนั้น เขียนเว็บเองดีกว่า ยอมเสียเวลาในช่วงแรก แต่ระยะยาวคล่องตัวกว่ากันเยอะ

<!-- truncate -->

---

หนึ่งในปัญหาของการทำเว็บไซต์ก็คือ "ค่าใช้จ่าย" หลายคนบอกว่าก็ทำเว็บเองสิ การทำเว็บเองประหยัดกว่าไปจ้างคนอื่นทำหลายเท่า

ไม่เถียงหรอกว่าประหยัดจริงๆ เพราะเงินที่ผมจ่ายออกไปมีแค่ค่าโดเมนเนมประมาณ $9 หรือ 300 บาทต่อปี เทรดหุ้นหรือเหรียญคริปโตแค่วันเดียวก็ได้มาแล้ว

แต่ถ้าพิจารณาดีๆ การทำเว็บไซต์เองไม่ได้ประหยัดเลย เพราะมีต้นทุนที่มองไม่เห็น ซึ่งก็คือ "ค่าแรง" และ "ค่าประสบการณ์/ความเชี่ยวชาญ"

การทำเว็บไซต์เองต้องใช้เวลา แทนที่จะเอาเวลาไปเล่นเกมเอโรเกะหรือทำอย่างอื่น กลับต้องมาออกแบบ เขียนโค้ด แก้บั๊ค ฯลฯ

สมมุติว่าคิดค่าแรงให้ตัวเองแบบถูกๆ เลย เหมาจ่ายวันละ 200 บาท แค่เว็บไซต์ static ธรรมดาที่ไม่มีระบบสมาชิกหรืออะไรซับซ้อนก็ใช้เวลาเกือบๆ 1 เดือน แค่นี้ก็ปาเข้าไป 200 x 30 = 6,000 บาทแล้ว

ยังไม่นับค่าไฟ ค่าเน็ต ค่าเสื่อมสภาพของคอมพิวเตอร์ และสิ่งที่สำคัญที่สุดก็คือทักษะความรู้ ความเชี่ยวชาญ

ผมเขียน HTML CSS Javascript และ React เป็นอยู่แล้ว ก็เลยเริ่มทำเว็บได้เลยตั้งแต่วันแรก แต่ถ้าใครไม่มีประสบการณ์มาก่อนก็ต้องไปศึกษาเพิ่ม กว่าจะเริ่มทำโปรเจคได้ก็มี learning curve ที่ต้องข้ามไปให้ได้ ใช้เวลาเรียนรู้นานพอสมควร