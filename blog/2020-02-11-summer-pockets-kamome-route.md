---
slug: summer-pockets-kamome-route
title: "สรุปเนื้อเรื่องเกม Summer Pockets รูทคาโมเมะ"
authors: coregameHD
tags: [visualnovel, summerpockets]
image: https://res.cloudinary.com/kagamiweb/image/upload/c_limit,h_627,q_auto:good,w_1200/v1632227394/blog/kamome.jpg
---

![kamome](https://res.cloudinary.com/kagamiweb/image/upload/v1632227394/blog/kamome.jpg)

**คำเตือน:** สปอยเนื้อหาเกม Summer Pockets รูทคาโมเมะ

<!-- truncate -->

[1]

ในสมัยที่ยังเป็นเด็ก คาโมเมะเคยมาผจญภัยที่เกาะโทริชิโระกับเพื่อนๆ และได้ซ่อนหีบสมบัติไว้ ทุกคนสัญญาว่าจะมาเปิดหีบสมบัติด้วยกันในฤดูร้อนอีก 10 ปีภายหลัง

ตัดมาที่ปัจจุบัน คาโมเมะชวนไฮริให้มาหาหีบสมบัติด้วยกัน ซึ่งการที่จะเปิดหีบได้ ต้องหากุญแจที่ซ่อนไว้ตามคำบอกใบ้ทั้งหมด 4 ดอก ทั้งสองคนก็ตามหากุญแจพบ

ระหว่างที่คาโมเมะและไฮริเดินเข้าไปในถ้ำ ไฮริได้นึกถึงความทรงจำในวัยเด็กว่าตนเคยมาผจญภัยแบบนี้มาก่อน ในตอนนั้นคาโมเมะสุขภาพไม่แข็งแรง เจ็บขา เลยใช้กระเป๋าเดินทางล้อลากแทนไม้เท้าค้ำยัน

เมื่อออกจากถ้ำก็พบกับเรือโจรสลัด แต่ไม่เจอเพื่อนที่เคยสัญญาไว้ในอดีต 10 ปีที่แล้วเลยแม้แต่คนเดียว คาโมเมะเห็นเช่นนั้นก็ร้องไห้ขึ้นมา และทันใดนั้น จู่ๆ คาโมเมะก็หายตัวไปโดยไม่มีเค้าลางบอกเหตุล่วงหน้า

---

[2]

ไฮริทำอะไรไม่ถูก จึงกลับเข้าเมืองและขอความช่วยเหลือให้ทุกคนช่วยตามหากระเป๋าเดินทาง เมื่อหาเจอและเปิดกระเป๋าก็พบหนังสือเล่มหนึ่งชื่อว่า "การผจญภัยของแก๊งค์แมวหนวด" (ฮิเกะเนโกะดันโนะโบเก็น) ซึ่งไฮริเคยอ่านหนังสือเล่มนี้มาก่อนตอนเด็ก

ไฮริอ่านหนังสือและไปที่เกาะเล็กๆ ที่อยู่ใกล้กับปากอ่าวตามเนื้อเรื่องในหนังสือ เมื่อไปถึงก็พบกับบ้านหลังหนึ่ง ที่บ้านหลังนั้นมีแม่ของคาโมเมะอยู่

แม่ของคาโมเมะเล่าให้ฟังว่าคาโมเมะพักรักษาตัวอยู่ที่โรงพยาบาลในต่างประเทศ คาโมเมะเป็นคนเขียนหนังสือเล่มนั้น และเนื้อหาในหนังสือมาจากเรื่องราวที่คุณแม่เล่าให้ฟังอยู่เป็นประจำ

เมื่อไฮริมอบกระเป๋าเดินทางให้แม่คาโมเมะ ก็มีผีเสื้อปริศนาปรากฏขึ้น ไม่นานนัก ผีเสื้อก็หายไปพร้อมกับกระเป๋าเดินทาง (ผีเสื้อคืออะไร หาคำตอบได้ในรูทอาโอะ) แน่นอน การผจญภัยระหว่างไฮริกับคาโมเมะก่อนหน้านี้เป็นการกระทำของผีเสื้อ

ก่อนจากไป แม่ของคาโมเมะได้บอกกล่าวว่า "การช่วยเหลือให้ความฝันเป็นจริงคือความสุขของผู้ใหญ่" ไฮริต้องการสานฝันคาโมเมะให้เป็นจริง จึงได้สร้างเรือโจรสลัดขึ้นมาจนสำเร็จ

---

[3]

เมื่อสร้างเรือโจรสลัดเสร็จ ไฮริได้ส่งจดหมายออกไปนอกเกาะ เพื่อที่จะเชิญชวนให้ทุกคนมาเที่ยวที่เกาะแห่งนี้

หลังจากนั้นมีคนที่หน้าตาคล้ายกับเหล่าเพื่อนๆ ของคาโมเมะในความทรงจำวัยเด็กแวะมาที่เกาะแห่งนี้ ไฮริจึงได้พาคนเหล่านั้นไปผจญภัยด้วยกัน

เมื่อไปถึงปากอ่าว ก็พบกับผู้คนจำนวนมากเหนือความคาดหมาย เป็นผลมาจากจดหมายเชิญชวนของไฮรินั่นเอง

เมื่อไฮริมองไปที่ธงบนเรือโจรสลัด ก็พบกับใครบางคน… คาโมเมะ

คาโมเมะให้สัญญากับไฮริว่าไว้เจอกันใหม่หลังจากที่ฉันกลับมาจากการเที่ยวผจญภัย

(ตัดเข้าเพลง ED)

---

[Epilogue]

ฤดูร้อนมาเยือนอีกครั้ง ไฮริมาที่เกาะแห่งนี้ เมื่อไปที่ปากอ่าวก็พบกับจดหมายฉบับหนึ่ง และเขาก็ได้พบกับการกลับมาของเธอคนนั้น --