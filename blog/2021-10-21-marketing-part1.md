---
slug: marketing-part1
title: "การตลาดเบื้องต้น ตอนที่ 1 - มาโปรโมทเพจหรือเว็บไซต์ให้เป็นที่รู้จักด้วยการตลาดกันเถอะ!"
authors: coregameHD
tags: [guideline]
image: https://res.cloudinary.com/kagamiweb/image/upload/v1634844665/blog/marketing01.jpg
---

![marketing01](https://res.cloudinary.com/kagamiweb/image/upload/v1634844665/blog/marketing01.jpg)

ก่อนหน้านี้ผมเน้นย้ำอยู่เสมอว่าการทำคอนเทนต์ที่ดีเป็นเรื่องสำคัญและขาดไม่ได้ แต่ในโลกความเป็นจริง "ของดี" กับ "ของขายดี" เป็นคนละเรื่องกัน ไม่เชื่อลองเดินเข้าไปที่ร้านหนังสือดูสิ สิบอันดับหนังสือขายดีไม่มีวรรณกรรมที่ได้รับรางวัลซีไรต์อยู่แม้แต่เล่มเดียว

จะมีประโยชน์อะไรถ้ามีของดีอยู่กับตัวแต่ไม่มีใครรู้จัก ถ้าอยากให้คนรู้จักและติดตามเยอะๆ ศาสตร์ที่จำเป็นต้องศึกษาเพิ่มเติมก็คือ "การตลาด (marketing)" จำไว้ว่าถ้า Content is King ละก็ Marketing is Queen

แล้วสิ่งที่เรียกว่า "การตลาด" มันคืออะไรกันล่ะ?

<!-- truncate -->

---

เมื่อพูดถึงการตลาด สิ่งที่คนทั่วไปนึกถึงเป็นอันดับแรกคือการโฆษณา แต่แท้จริงแล้วแก่นแท้ของการตลาดไม่ใช่การโฆษณา แต่เป็น **การตอบสนองความต้องการของมนุษย์**

การตลาดคือการส่งมอบ "คุณค่า" ที่ช่วยแก้ปัญหายุ่งยากลำบากใจ อาจเป็นเครื่องมือ วิธีการ ข้อมูลข่าวสารหรือสารสนเทศที่ช่วยให้ชีวิตดีขึ้น สะดวกสบายมากขึ้น และทำให้พึงพอใจยิ่งขึ้น

แต่ทว่าพฤติกรรมของมนุษย์เปลี่ยนแปลงไปเรื่อยๆ ตามกาลเวลาไม่มีที่สิ้นสุด ฉะนั้นศาสตร์ด้านการตลาดจึงเป็นศาสตร์ที่ไม่มีวันหยุดนิ่ง วิธีการที่ใช้ได้ผลในอดีตอาจจะใช้ไม่ได้ผลอีกต่อไปในปัจจุบัน

ด้วยเหตุนี้การศึกษาเกี่ยวกับการตลาดในปี 2021 จำเป็นต้องศึกษาและบูรณาการศาสตร์หลายๆ ด้าน ยกตัวอย่างเช่น ประชากรศาสตร์ ภูมิศาสตร์ พฤติกรรมศาสตร์ จิตวิทยา เทคโนโลยี และอื่นๆ อีกมากมาย

ถ้าอ่านมาถึงตรงนี้อาจจะคิดในใจว่า "โห มันต้องยากแน่เลย ฉันจะทำได้จริงๆ หรือ" คำตอบคือทำได้อย่างแน่นอน เนื่องจากการตลาดคือการศึกษาพฤติกรรมของมนุษย์ แต่เราเองก็เป็นมนุษย์ ฉะนั้นก็ไม่ต้องไปหาใครที่ไหน เริ่มจากการศึกษาตัวเราเองนี่แหละ

ทฤษฎีด้านการตลาดสามารถหาอ่านได้ตามหนังสือสอนการตลาดทั่วไป ผมจะเขียนสิ่งที่ได้เรียนรู้จากการทำเพจ Kagami มาตลอด 5 ปี ซึ่งเป็นข้อมูลของจริง ไม่อิงตำราใดๆ ทั้งสิ้น

เนื่องจากข้อมูลเยอะมาก ผมขอแบ่งเป็นหลายๆ ตอน ได้แก่

* ตอนที่ 2: Positioning สำคัญไฉน - ทำอย่างไรให้ลูกค้ารู้สึกว่าเราแตกต่างจากคนอื่น
* ตอนที่ 3: สถิติไม่เคยโกหก - ตามหากลุ่มเป้าหมายด้วย Demographic data
* ตอนที่ 4: เบิกเนตรด้วย Insights - มัดใจลูกค้าด้วยข้อมูลเชิงลึก
* ตอนที่ 5: สื่อสารให้โดนใจด้วย Persona - คนในอุดมคติเป็นแบบไหนกันนะ

ข้อมูลทั้งหมดเขียนจากการลงสนามภาคปฏิบัติด้วยภาษาที่อ่านง่าย รับประกันว่าอ่านจบแล้วเอาไปประยุกต์ใช้ได้ทันที ถ้าไม่อยากพลาดก็รอติดตามได้ในเร็วๆ นี้ครับ