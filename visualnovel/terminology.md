---
title: "คำศัพท์ที่เกี่ยวข้องกับ Visual Novel"
sidebar_label: "คำศัพท์ที่เกี่ยวข้อง"
---

เนื่องจาก Visual Novel มีต้นกำเนิดจากประเทศญี่ปุ่น คำศัพท์หลายคำเกี่ยวข้องกับวัฒนธรรมญี่ปุ่นที่มีเอกลักษณ์เฉพาะตัว ยากที่จะแปลเป็นภาษาต่างประเทศรวมถึงภาษาไทย

เพื่อความสะดวก หลายคนเลือกที่จะทับศัพท์ตรงตัวโดยไม่แปลเป็นภาษาอื่น แม้จะมีคำแปลในภาษาท้องถิ่นของตนก็ตาม

คำศัพท์ต่อไปนี้เป็นคำศัพท์เฉพาะกลุ่มที่พบได้บ่อยใน Community พูดคุยเกี่ยวกับเกมวิชวลโนเวลทั้งในประเทศไทยและต่างประเทศ

---

### Charage

> **ภาษาญี่ปุ่น:** キャラゲ、キャラゲー  
> **ภาษาอังกฤษ:** Charage, Character Game  
> **ภาษาไทย:** คาราเกะ, คาแรคเตอร์เกม, เกมขายตัวละคร

Charage ย่อมาจากคำว่า Character game หมายถึงเกมที่ขายตัวละครอย่างชัดเจน ตัวละครแต่ละคนในเกมจะมีรูปลักษณ์ภายนอก ลักษณะนิสัย รวมถึงวิธีการใช้คำพูดที่มีเอกลักษณ์ มีเสน่ห์น่าดึงดูด ชวนให้หลงใหล

เนื้อหาในเกมมักจะเน้นถึงการมีปฏิสัมพันธ์กับตัวละคร โดยมากมักจะเป็นเกมแนว Love Comedy

บางครั้งจะใช้สลับหรือเรียกคู่กับคำว่า Moege

### Eroge

> **ภาษาญี่ปุ่น:** エロゲ、エロゲー  
> **ภาษาอังกฤษ:** Eroge, Erotic Game  
> **ภาษาไทย:** เอโรเกะ, เกมโป๊, เกมลามก, เกม 18+

Eroge ย่อมาจากคำว่า Erotic game หมายถึงเกมที่มีเนื้อหาลามกทุกประเภท นับตั้งแต่เรื่องเบาๆ อย่างฉากอาบน้ำที่เปิดเผยให้เห็นจุก จนไปถึงฉากการร่วมเพศอย่างจัดหนักจัดเต็ม

อย่างที่ได้กล่าวไปในบทความ [Visual Novel คืออะไร](./what-is-visualnovel) คำว่าวิชวลโนเวลไม่ใช้ในประเทศญี่ปุ่น ดังนั้นจึงมีคนส่วนหนึ่ง "เหมารวม" และเรียกเกมวิชวลโนเวลว่าเอโรเกะ แม้ว่าเกมนั้นๆ จะไม่มีเนื้อหาลามกเลยแม้แต่น้อยก็ตาม

### FD / Fandisk

> **ภาษาญี่ปุ่น:** FD, Fandisk  
> **ภาษาอังกฤษ:** Fan disc, Expansion pack  
> **ภาษาไทย:** แฟนดิสก์, ภาคเสริม

FD หรือ Fandisk หมายถึงเกมวิชวลโนเวลที่เป็นส่วนเสริมเพิ่มเติมจากเกมภาคหลักที่วางจำหน่ายก่อนหน้า โดยมากมักจะเป็นเนื้อเรื่อง after story ที่ต่อจากตอนจบ (ending) ในเกมภาคหลัก

Fandisk บางเกมประกอบด้วย alternative ending หรือตอนจบรูปแบบใหม่ที่ไม่มีในเกมภาคหลัก เปรียบเสมือนจักรวาลคู่ขนานหรือ what-if scenerio เพื่อเติมเต็มเนื้อหาตามที่ผู้เล่นเรียกร้อง ตัวประกอบที่ไม่มีรูทเป็นของตัวเองก็อาจจะได้มีเนื้อหาเป็นของตัวเองในแฟนดิสก์

ด้วยสาเหตุบางประการ แฟนดิสก์มักจะมีฉาก 18+ ในอัตราส่วนที่มากกว่าเกมภาคหลักอย่างมีนัยสำคัญ

อนึ่ง คำว่า fan ไม่ได้หมายถึง fanmade (การสรรสร้างจากแฟนคลับ) แต่หมายถึง fanservice (การตอบสนองความต้องการของเหล่าแฟนคลับหรือผู้ติดตาม)

### Kamige

> **ภาษาญี่ปุ่น:** 神ゲ、神ゲー  
> **ภาษาอังกฤษ:** Kamige, God game  
> **ภาษาอังกฤษ:** คามิเกะ, เกมเทพ

Kamige แปลตรงตัวว่า "เกมเทพ" หมายถึงเกมที่ได้รับความนิยมและความชื่นชมอย่างมาก และได้รับการยกย่องว่าเป็นเกมดีที่สมควรเล่นอย่างน้อยสักครั้งหนึ่งในชีวิต

โดยมากมักจะเป็นเกมเก่าที่วางจำหน่ายเกิน 10 ปี เนื่องจากถูกพิสูจน์ตามกาลเวลาแล้วว่าไม่มีอะไรมาเทียบเคียงได้

อนึ่ง เกมเทพของแต่ละคนนั้นไม่เหมือนกัน เกมที่เราคิดว่าเป็นเกมเทพ (kamige) อาจจะกลายเป็นเกมขยะ (kusoge) ของอีกคนหนึ่งก็ได้

### Kusoge

> **ภาษาญี่ปุ่น:** クソゲ、クソゲー  
> **ภาษาอังกฤษ:** Kusoge, Shitty game  
> **ภาษาอังกฤษ:** คุโซเกะ, เกมขยะ, เกมกาก, เกมเหี้ย  

Kusoge แปลตรงตัวว่าเกมขยะ หมายถึงเกมคุณภาพต่ำที่ไม่สมควรเล่น เสียเวลาชีวิต

ความหมายได้ถูกอธิบายในตัวคำศัพท์เองอยู่แล้ว ไม่จำเป็นต้องอธิบายอะไรเพิ่มเติมอีก

### Moege

> **ภาษาญี่ปุ่น:** 萌えゲ、萌えゲー  
> **ภาษาอังกฤษ:** Moege, Moe game  
> **ภาษาอังกฤษ:** โมเอะเกะ, เกมโมเอะ

Moege หมายถึงเกมที่ขายความ "โมเอะ" หรือความน่ารักของตัวละครอย่างชัดเจน 

เกมประเภทนี้มักจะเป็นวิชวลโนเวลที่ไม่มีดราม่าหนักๆ และอาจไม่มีเนื้อหาที่เป็นแก่นสารเลย แต่ไปเน้นที่ความรักหวานแหววระหว่างพระเอกกับบรรดาสาวๆ น่ารักๆ

ความหมายใกล้เคียงกับ [charage (キャラゲ)](#charage) มากๆ จนแยกความแตกต่างไม่ได้ แน่นอน สามารถใช้สองคำศัพท์นี้สลับกันได้

### Nakige

> **ภาษาญี่ปุ่น:** 泣きゲ、泣きゲー  
> **ภาษาอังกฤษ:** Nakige, Crying game  
> **ภาษาอังกฤษ:** นาคิเกะ

Nakige หมายถึงเกมวิชวลโนเวลที่ทำให้ผู้เล่นร้องไห้ โดยมากมักจะเป็นเกมวิชวลโนเวลที่เนื้อเรื่องในช่วงแรกสนุกสนาน เพลิดเพลิน อบอุ่นหัวใจ ทำให้ผู้เล่นรู้สึกมีส่วนร่วมเสมือนว่าตัวเองเป็นพระเอก 

แต่ในช่วงกลางเนื้อเรื่องกลับมีการพลิกผันอย่างฉับพลัน ตัวละครในเรื่องพบกับปมปัญหาที่น่าสลดใจ อาจเป็นปัญหาหรืออุปสรรคในชีวิตที่ยากจะฟันฝ่า

เกมประเภทนี้มักจะผลกระทบต่อจิตใจของผู้เล่น ทำให้ตราตรึงอยู่ในใจแม้ว่าเกมจะจบไปแล้วก็ตาม

### Nukige

> **ภาษาญี่ปุ่น:** 抜きゲ、抜きゲー  
> **ภาษาอังกฤษ:** Nukige, Fap game   
> **ภาษาอังกฤษ:** นุคิเกะ, เกมโป๊

Nukige หมายถึงเกมที่ขายความลามก เป็นเกมที่เน้นเนื้อหาลามกเป็นหลัก ทำมาเพื่อเป็นสื่อลามกโดยเฉพาะ อาจมีพล็อตเรื่องเพียงนิดเดียวหรือไม่มีเลยก็ได้

เกมประเภทนี้จะมีอัตราส่วนของฉากลามกมากกว่าเกมปกติเกิน 2 เท่า บางเกมอาจมากถึง 90% ของเนื้อเรื่องทั้งหมด

### Utsuge

> **ภาษาญี่ปุ่น:** 鬱ゲ、鬱ゲー  
> **ภาษาอังกฤษ:** Utsuge, Depressing Game, Melancholy game    
> **ภาษาอังกฤษ:** อุตสึเกะ

Utsuge หมายถึงเกมที่ทำให้ผู้เล่นรู้สึกเศร้า สลดใจ และหดหู่ ตัวละครจะได้พบกับดราม่าแบบจัดหนักจัดเต็ม และจบลงด้วยโศกนาฏกรรม

Utsuge แตกต่างจาก [Nakige (泣きゲ)](#nakige) ตรงที่ไม่จำเป็นต้องมีตอนจบที่ดี (good ending) เสมอไป