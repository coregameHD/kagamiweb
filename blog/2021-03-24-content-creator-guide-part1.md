---
slug: content-creator-guide-part1
title: "คอนเทนต์ครีเอเตอร์มือใหม่ต้องรู้!! ตอนที่ 1 : ตั้งใจทำเพจแทบตาย ทำไมไม่มีใครติดตามเลย"
authors: coregameHD
tags: [guideline]
---

![Contentcreator1](https://res.cloudinary.com/kagamiweb/image/upload/v1631885355/blog/contentcreator1.jpg)

ตอนที่ 1 : ตั้งใจทำเพจแทบตาย ทำไมไม่มีใครติดตามเลย

เนื่องจากแถวนี้มีแอดมินเพจเยอะมาก อีกทั้งวันดีคืนดีเพื่อนเก่าสมัยม.ปลายชอบทักมาถามว่าอยากเปิดเพจต้องทำอย่างไรบ้าง ผมก็เลยถือโอกาสเขียนบทความมันซะเลย

เนื้อหาทั้งหมดมาจากประสบการณ์ที่เปิดเพจมา 8 ปีครึ่ง แน่นอนว่าไม่มีสูตรสำเร็จตายตัว ดังนั้นขอให้นำเคล็ดวิชาเหล่านี้ไปประยุกต์ใช้นะครับ

<!-- truncate -->

---

[1]
ย้อนกลับไปเมื่อ 10 ปีที่แล้ว การทำเป็นเฟซบุ๊กเป็นเรื่องง่ายมากๆ เพราะคนส่วนมากง่วนอยู่กับการแต่งหน้าโปรไฟล์ Hi5 ด้วยกากเพชรสุดฟรุ้งฟริ้งระยิบระยับ ยังไม่ค่อยมีใครให้ความสนใจเฟซบุ๊กมากนัก

ปัจจุบัน Hi5 ตายไปแล้ว กาลเวลาได้พิสูจน์แล้วว่าเฟซบุ๊กเป็นโซเชียลเน็ตเวิร์คอันดับหนึ่งของโลก ผู้คนกว่า 500 ล้านคนได้เชื่อมโยงกันผ่านเฟซบุ๊ก และมีแนวโน้มที่จะเพิ่มขึ้นเรื่อยๆ

แน่นอน เราไม่ได้ใช้เฟซบุ๊กเพื่อติดต่อสื่อสารกับเพื่อนเพียงอย่างเดียว แต่เรายังใช้เฟซบุ๊กเพื่อแสดงตัวตน อยากเป็นที่รู้จัก อยากแบ่งปันสิ่งดีๆ ให้คนอื่นรับรู้ หรือแม้กระทั่งอยากหารายได้จากการขายสินค้าก็มี

ฉะนั้น ในปี 2021 ที่ใครๆ ก็มีเฟซบุ๊กและเปิดเพจเฟซบุ๊กได้ การเป็นแอดมินเพจที่มีชื่อเสียงได้กลายเป็น red ocean อย่างสมบูรณ์แบบ ไม่ใช่เรื่องง่ายที่ใครๆ ก็ทำได้อีกต่อไป

---

[2]
ก่อนอื่น ต้องเข้าใจก่อนว่าเฟซบุ๊กเป็นบริษัทเอกชนที่แสวงหากำไรสูงสุด ไม่ใช่องค์กรการกุศล ดังนั้นเขาต้องหาผลประโยชน์จากเราไม่ทางใดก็ทางหนึ่ง

รายได้หลักของเฟซบุ๊กมาจากโฆษณา ดังนั้นเขาต้องพยายามทำทุกวิธีทางให้คนใช้เวลาอยู่ในเฟซบุ๊กให้ได้นานที่สุดเท่าที่จะทำได้

สมมุติว่ามีห้างสรรพสินค้าแห่งหนึ่งชื่อว่าเฟซบุ๊ก ถ้าคุณเดินเข้าห้างฯนี้แล้วเจอแต่ขยะ ด้านซ้ายมีแต่ของที่ไม่ต้องการ ด้านขวามีแต่ร้านค้าห่วยๆ คุณจะอยากเดินห้างฯนี้อยู่อีกไหม

แน่นอนว่าคำตอบคือไม่ ด้วยเหตุนี้อัลกอลิทึมจะพยายามคัดเลือกเนื้อหาที่ “ดีที่สุด” จากเพจที่มีคุณภาพมาแสดงให้ผู้ใช้เห็น

สำหรับเพจใหม่ที่พึ่งเปิดได้ไม่นาน เฟซบุ๊กยังไม่มีข้อมูลว่าเนื้อหาเป็นอย่างไร มีคุณภาพมากน้อยแค่ไหน อัลกอลิทึมของเฟซบุ๊กจะทดลองแสดงเนื้อหาในเพจที่พึ่งเปิดใหม่ให้ “คนกลุ่มเล็กๆ กลุ่มหนึ่ง” เห็น แล้วนำข้อมูลไปประเมินค่า

ดังนั้น ไม่ใช่เรื่องแปลกถ้าบทความที่เราตั้งใจเขียนอย่างดีมีคนอ่านแค่หลักหน่วยหรือหลักสิบเท่านั้น

---

[3]
แล้วจะทำอย่างไรให้มีคนเห็นโพสต์ในเพจเยอะๆ ล่ะ?

คำตอบคือ เราต้องทำ “คอนเทนต์” ที่มีคุณค่าและมีประโยชน์

ถ้าคุณเป็น somebody ที่มีคนรู้จักอยู่เป็นทุนเดิม คุณโพสต์อะไรก็มีคนติดตามอยู่แล้ว โพสต์แค่คำว่าหิวข้าวสั้นๆ ก็มีคนกดไลค์เป็นหมื่น คอมเมนต์เป็นพัน

แต่สำหรับ nobody ที่ไม่รู้จักใครและไม่มีใครรู้จัก อาวุธชิ้นเดียวที่คุณต้องมีและไม่มีไม่ได้ก็คือ “คอนเทนต์”

ครั้งหน้า (บทความตอนที่ 2) จะมาบอกเคล็ดวิชาว่าคอนเทนต์คืออะไร ทำไมถึงต้องทำคอนเทนต์ และคอนเทนต์ที่ดีเป็นอย่างไร รอติดตามได้เลย

ปล. บทความนี้ถือก็เป็นคอนเทนต์อย่างหนึ่งนะ!

---

:::note Source
เขียนครั้งแรกที่เฟซบุ๊กส่วนตัว  
https://www.facebook.com/coregameHD/posts/474257430368342
:::