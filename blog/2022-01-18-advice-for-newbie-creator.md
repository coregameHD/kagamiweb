---
title: "ความยากลำบากของคอนเทนต์ครีเอเตอร์มือใหม่"
authors: coregameHD
tags: [guideline]
image: https://res.cloudinary.com/kagamiweb/image/upload/v1646837165/blog/s-curve.jpg
---

![s-curve](https://res.cloudinary.com/kagamiweb/image/upload/v1646837165/blog/s-curve.jpg)

หนึ่งในปัญหาใหญ๋ของคนทำคอนเทนต์มือใหม่คือ "ตั้งใจทำแทบตาย แต่ไม่มีใครดู" ซึ่งไม่ใช่เรื่องแปลกอะไร เพราะแพลตฟอร์มไม่ผลักดันคอนเทนต์ของเรานั่นเอง

ก่อนอื่น เราต้องเข้าใจสัจธรรมที่ว่า "ของฟรีไม่มีในโลก"

Facebook, Twitter, YouTube และโซเชียลเน็ตเวิร์คต่างๆ เปิดให้เราใช้งานได้ฟรีเพราะ **เขาเอาข้อมูลของเราไปขาย** ใช่แล้ว ฟังไม่ผิดหรอก เรานี่แหละคือสินค้า

แพลตฟอร์มเหล่านี้นำพฤติกรรมและความสนใจของเราไปขายโฆษณา ยิ่งมีคนอยู่ในแพลตฟอร์มนานเท่าไหร่ ยิ่งได้เงินมากเท่านั้น ดังนั้นเป้าหมายสูงสุดของแพลตฟอร์มคือ "ทำยังไงก็ได้ให้คนอยู่ในแพลตฟอร์มนานที่สุด"

<!-- truncate -->

---

ถ้าเปรียบเทียบ

* ก้อนเพชร = คอนเทนต์คุณภาพ คอนเทนต์ที่มีคุณค่า น่าดึงดูด
* ก้อนกรวด = คอนเทนต์ธรรมดาที่พบได้ทั่วไป ธรรมดา ไม่น่าสนใจ

เมื่อผู้ใช้แพลตฟอร์มเจอแต่ก้อนกรวดหรือเนื้อหาที่ไร้สาระ ผู้ใช้ก็จะหนีไปแพลตฟอร์มอื่นทันที เท่ากับว่าเจ้าของแพลตฟอร์มสูญเสียรายได้

เวลาเราสร้างเพจหรือแอคเคาท์ใหม่ แพลตฟอร์มเหล่านี้ไม่รู้ว่าเราเป็นก้อนเพชรหรือก้อนกรวด ดังนั้นเขาจะจับเรายัดไว้ใน "กระบะทราย" เพื่อพิจารณาและประเมินค่าก่อนว่าคอนเทนต์ของเรามีคุณค่ามากพอที่จะนำเสนอให้กับผู้ใช้หรือไม่

---

เมื่อเป็นแบบนี้ การเติบโตของเพจหรือแอคเคาท์ของเราจะเป็น S-Curve โดยที่แกน X คือเวลา และแกน Y คือการเติบโต (จำนวนผู้ติดตาม)

ช่วงแรกๆ คนจะติดตามเนื้อหาของเราน้อยมากๆ จนอาจถึงขั้นหลักหน่วย แต่เมื่อเวลาผ่านไประยะใหญ่ๆ (ขั้นตอนนี้อาจใช้เวลานานถึง 2-3 ปี) 

เมื่อแพลตฟอร์มพิสูจน์ได้ว่าคอนเทนต์ของเราเป็นก้อนเพชรที่ทรงคุณค่า แพลตฟอร์มจะช่วยผลักดันเนื้อหาของเราให้มีคนเห็นเยอะๆ ส่งผลให้เติบโตแบบก้าวกระโดด เพราะความสำเร็จของเรา (มีคนติดตามเยอะ) ก็คือความสำเร็จของแพลตฟอร์ม (มีคนมาลงโฆษณา ได้เงินเยอะ) นั่นเอง

เรื่องที่น่าเสียดายคือคนทำคอนเทนต์มือใหม่หลายคนท้อแท้และล้มเลิกไปซะก่อน เพราะไม่สามารถอดทนรอจนถึงตอนที่แพลตฟอร์มช่วยผลักดันคอนเทนต์ของเราได้