---
slug: content-in-2022
title: "แนวทางการทำคอนเทนต์ปี 2022"
authors: coregameHD
tags: [guideline]
image: https://res.cloudinary.com/kagamiweb/image/upload/v1641198000/blog/content-in-2022.jpg
---

![content in 2022](https://res.cloudinary.com/kagamiweb/image/upload/v1641198000/blog/content-in-2022.jpg)

เข้าสู่ปี 2022 อย่างเป็นทางการ ต้องบอกเลยว่าปีที่ผ่านมาเป็นปีที่ดุเดือดและหนักหนาสาหัสสำหรับคอนเทนต์ครีเอเตอร์ในหลายๆ ด้าน

สาเหตุหลักคือการแพร่ระบาดของโรคโควิด 19 ผู้คนทั่วโลกถูก "บังคับ" ให้ทดลองวิธีการทำงานและวิถีชีวิตใหม่ (New Normal) ทำให้พฤติกรรมของมนุษย์เปลี่ยนไปรวดเร็วอย่างที่ไม่เคยมีมาก่อน เสมือนมีคนมากดปุ่ม Fast Forward เร่งความเร็วคูณสอง

ผมทำเพจมานานหลายปี ไม่เคยเจอปีไหนที่รู้สึกว่าลำบากเท่ากับปีนี้มาก่อน **วิธีการที่ประสบสำเร็จในอดีตอาจใช้ไม่ได้ผลอีกต่อไป** ฉะนั้นในปีนี้ต้องรีบปรับตัวก่อนที่จะสายเกินแก้

ต่อจากนี้คือแนวโน้ม (trend) ที่กำลังจะเกิดขึ้นในอนาคต 

<!-- truncate -->

---

1. Micro-content คือทางรอด ไม่ใช่ทางเลือก

โลกเราทุกวันนี้มีคน 5 generation อาศัยอยู่ร่วมกัน คนแต่ละ gen มีพฤติกรรม ความคิด และความเชื่อที่แตกต่างกันอย่างสิ้นเชิง คนกลุ่ม Gen Z และ Gen Alpha ชอบคอนเทนต์ขนาดสั้น (micro-content) ย่อยง่าย ไม่ต้องอ่านอะไรมาก ใช้เวลาไม่กี่วินาทีก็รับสารได้ทันที

ยกตัวอย่างเช่นวีดีโอสั้นๆ 15–30 วินาทีใน Tiktok หรือ Instragram ได้รับความนิยมอย่างล้นหลาม ฝั่งแพล็ตฟอร์มเองก็ผลักดันเต็มที่ ทั้ง Facebook Story หรือ Youtube Shorts ถูกยกลำดับความสำคัญ (prioritize) มากกว่าคอนเทนต์รูปแบบทั่วไป

เพจ Kagami แตกต่างจากเพจกลุ่มอนิเมะทั่วไปตรงที่ผู้ติดตามเพจส่วนมากเป็นนักศึกษาหรือไม่ก็ผู้ใหญ่วัยทำงาน อาจจะยังไม่จำเป็นต้องรีบทำ micro-content ขนาดนั้น แต่ในอนาคตถ้าอยากเจาะตลาดกลุ่มใหม่ก็ต้องทำอะไรสักอย่าง

---

2. Go beyond text แค่ข้อความอย่างเดียวไม่พออีกต่อไป

ในยุคหลังผู้คนนิยมหาสื่อทางเลือกที่อินเตอร์แอคทีฟมากขึ้น การสื่อสารด้วยเสียงกลับมาได้รับความนิยมอีกครั้ง Clubhouse กลายเป็นแอพที่ดังในชั่วข้ามคืน จน Twitter ต้องทำ Spaces ออกมาแย่งส่วนแบ่งการตลาด

Podcast ก็กลับมาได้รับความนิยมแบบเงียบๆ เว็บไซต์เจ้าใหญ่หลายเว็บใช้สื่อหลายรูปแบบผสมผสานมากขึ้น บทความเดียวกันอาจมีให้เลือกหลายรูปแบบ เช่น ข้อความแบบดั้งเดิม อินโฟกราฟิกสำหรับคนที่มีเวลาไม่มาก และพอดแคสต์เสียงสำหรับฟังระหว่างเดินทางไปทำงาน

แม้ว่า AR VR หรือจักรวาลนฤมิต (Metaverse) จะฮิตแค่ไหนก็ตาม แต่ในวันนี้ก็เป็นเพียง buzzword ทางการตลาดเท่านั้น

ผมยอมรับเลยว่าไม่ถนัดสื่อรูปแบบอื่นนอกจากการเขียน ทำอะไรไม่เป็นสักอย่าง ตัดต่อวีดีโอก็ไม่เป็น ไลฟ์ก็ไม่ถนัด คงต้องไปศึกษาเพิ่มเติมอีกเยอะเลย

---

3. ไม่ว่าโลกจะพัฒนาไปแค่ไหน สุดท้ายเราก็คือมนุษย์

ทุกวันนี้โลกเราพัฒนาไปเร็วมากๆ และน่าจะเร็วที่สุดในประวัติศาสตร์มนุษย์ แต่ลักษณะทางชีวภาพกลับไม่ได้เปลี่ยนแปลงตามไปด้วย ถ้าให้อธิบายง่ายๆ ก็เหมือนฮาร์ดแวร์ที่อัพเกรดไปไกลมากๆ แต่ซอฟต์แวร์ยังอยู่ในยุคหิน

คอนเทนต์ที่กระตุ้นอารมณ์ความรู้สึก (emotion) พื้นฐาน เช่น ความดีใจ ความโกรธ ความเสียใจ และความสนุกยังใช้ได้ผลเสมอ

ปีที่แล้วเพจ Kagami ได้ทดลองนำเสนอ Quotes จากเกมที่ให้แง่คิด ให้กำลังใจ รวมถึงกระตุ้นความรู้สึกบางอย่าง ผลปรากฎว่ามีคนสนใจมากกว่าคอนเทนต์ปกติถึง 30% และมียอดแชร์ต่อค่อนข้างมาก

---

นอกจากเทรนด์ข้างต้น คอนเทนต์เพื่อความบันเทิง เช่น มีมตลกขำขัน ได้รับความนิยมสูงเป็นพิเศษ อาจเป็นเพราะว่าช่วงนี้คนเครียดกับภาวะเงินเฟ้อ (inflation) และปัญหาด้านเศรษฐกิจอะไรหลายๆ อย่าง